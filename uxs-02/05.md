---

layout: default
title: Opdracht 5 — Realisatie en Overdracht
parent: UX Studio II
permalink: /uxs-02/opdracht-5.html
published: false

---

1. TOC
{:toc}

# Inleiding

Nu het onderzoek afgerond is, het concept staat, zijn we halverwege het
project. Het is tijd om het concept door te ontwikkelen naar een
**high-fidelity prototype**, wat je aan de opdrachtgever en klant kan
laten zien. Om projecten te realiseren gebruiken de meeste
ontwerpbureaus en full-service agencies Scrum als projectmethodiek.
Scrum is een specifieke uitwerking van een zogenaamde ‘agile’ methode,
waarbij je niet stukje voor stukje een product ontwikkelt, maar juist in
iteraties. Bij scrum zijn er een aantal afwegingen gemaakt die het
lastig maken om in een onderwijssetting exact na te bootsen zijn.

Daarom hebben we ervoor gekozen om niét te gaan werken volgens scrum,
maar wel een ‘agile’ aanpak te hanteren, die overeenkomsten heeft met
scrum, maar toegepast is op de onderwijssituatie. We werken gedurende de
realisatiefase in twee of drie iteraties, afhankelijk van wat er met de
opdrachtgever afgesproken is.

# Ontwerpen, Prototypen, Testen

De sprints die je gaat doorlopen kenmerken zich door middel van het
volgende basisproces:

-   Ontwerpen (Uitwerken)

-   Prototypen

-   Testen

Belangrijk is dat je in de eerste sprint de transitie van een concept
naar een daadwerkelijk product gaat maken. Hiervoor kun je verschillende
strategieën hanteren. Het is van belang dat je begint vanuit het
gebruikersscenario dat je gedefinieerd hebt voor je concept en te kijken
of dat je hiermee de volledige user experience zichtbaar kunt maken.
Vervolgens kun je het scenario gebruiken om een Product Backlog te gaan
maken, een in kleine eenheden opgedeelde user stories, die tezamen het
geheel van de experience vormen die je aan het realiseren bent.

# Communicatie met de opdrachtgever

Tijdens deze periode is het van belang om de opdrachtgever goed op de
hoogte te houden van de voortgang van het project. Zorg er voor dat je
je week afsluit met een update aan je opdrachtgever, dit kan gewoon via
een message in Teams (of een ander communicatiemiddel dat je hebt
gekozen met de opdrachtgever).

Maak een persoon hiervoor verantwoordelijk, maar maak het overzicht
gezamenlijk. Dit is namelijk een goed moment om de activiteiten voor
volgende week te plannen en de voortgang van het project te bewaken.

# Transitie van concept naar product

Om de transitie te maken van concept naar high-fidelity prototype is het
van belang om eerst vast te stellen wat het is wat je precies gaat
maken. Dit doe je door een Product Backlog te maken. Dit Backlog is
vergelijkbaar met een Backlog zoals dat in formele scrumprojecten
gebruikt wordt, maar is toegespitst op de user experience van een
product, in plaats van de technische realisatie van een product.
Backlogs zijn opgebouwd uit ‘User Stories’ en user stories zijn de
‘brandstof’ van ieder agile project. Ze zijn de requirement op basis
waarvan er ontworpen wordt, code wordt geklopt, of het project wordt
gepland.

Een product backlog met user stories vervangt het ‘projectplan’ en is
niet een grote stapel papier waar één keer naar gekeken wordt. Een user
story is kort en bondig, het is een titel gevolgd door een paar zinnen
waarin je de vereisten voor de realisatie uitlegt.

Een user story probeert zoveel mogelijk het ‘gesprek’ tussen
verschillende stakeholders te vangen. Hiermee betekent een user story
voor verschillende stakeholders dus ook verschillende dingen:

• Voor de concepter is het een weergave van de vereisten van het product
en de zakelijke intenties.

• Voor een visual designer is het een representatie van de
productbeleving en het merk en hoe deze in de context van het gebruik
overgebracht dienen te worden

• Voor een interaction designer is het een weergave van iets wat een
interface nodig heeft (kan hebben).

• Voor de prototypers is het een beschrijving van welke ervaring er in
het prototype mogelijk gemaakt wordt.

Omdat je niet veel ruimte hebt om te schrijven, ben je beperkt in wat je
kunt vangen. Je wil in een user story juíst die dingen hebben staan die
nodig zijn voor het realiseren.


# User stories schrijven 

In z’n meest elementaire vorm beschrijft een user story voor wie de
story bestemd is, wat de story moet doen, en waarom het waardevol is.
Hiervoor hanteren we een vast format: “Als een X, wil ik een Y, zodat er
een Z”. Dit is om de volgende reden:

Als een... definieert wie de eindgebruiker van de story zal zijn.
Hiermee zorg je er voor dat iedere story user-centered is.

Wil ik een... doel bereiken. Wat is het doel dat je wil dat de gebruiker
bereikt met deze story? Door toe te spitsen op doelen, realiseer je
alleen de dingen die echt nodig zijn.

Zodat er een... Waarom is deze story noodzakelijk? welke zakelijk doel
probeer je er mee te bereiken? Waarom kan het de klant iets schelen?
Welk doel helpt het hem of haar te bereiken?

Voor het schrijven van user stories gebruik je de persona’s die je
gemaakt hebt naar aanleiding van je onderzoek. Doe dit echter alleen als
het waarde, detail of context toevoegt aan de requirement. Vaak is de
high-level rol (gebruiker) voldoende. Voor generieke requirements zoals
bijvoorbeeld een login, is de requirement hetzelfde voor ieder persona.
Er zijn echter ook aspecten van een product die specifiek toegespitst
zijn op een menselijke behoefte. Daarom kan het handig zijn, als de
context er om vraagt om een user story toe te spitsen op één of meerdere
persona’s. In het schrijven van een user story wil je vooral de titel en
de details vangen.

Ook binnen je user stories zullen er iteraties plaatsvinden. Naarmate
het project vordert zullen sommige stories ook verduidelijkt, aangepast,
verwijdert of toegevoegd worden.

## Wanneer is een user story goed? 

Een user story is goed op het moment dat het aan de volgende voorwaarden
voldoet:

Een user story is: **Onafhankelijk, Onderhandelbaar, Waardevol,
Schatbaar, Klein** en **Testbaar**

### Onafhankelijk:

Iedere user story moet op zichzelf staan en onafhankelijk van andere
user stories in het project gerealiseerd kunnen worden. Dat wil niet
zeggen dat ze niet van elkaar afhankelijk kunnen zijn, maar de
afhankelijkheden mogen niet complex zijn.

### Onderhandelbaar:

Het moet mogelijk zijn voor de verschillende stakeholders in het project
om te onderhandelen over een user story. Zo lang een story
onderhandelbaar is, hou je flexibiliteit met je team om de user stories
te realiseren.

### Waardevol: 

De user story moet van waarde zijn voor de opdrachtgever en / of voor de
eindgebruiker. We hoeven geen bunkers te bouwen die de veiligheid van
Nederland garanderen. Ze moeten vooral waarde opleveren voor de mensen
die het product gaan gebruiken.

Schatbaar: Het moet voor alle teamleden mogelijk zijn om in te schatten
wat het kost om een user story te realiseren, zodat de activiteiten van
het team te plannen zijn. De stories moeten in een iteratie passen.

### Klein: 

Gaat samen met schatbaar, is een story te groot, of zelfs een epic,
neemt de onzekerheid bij het team toe of de story te realiseren is.
Probeer hierbij ook af te stemmen tussen de ontwerper en de bouwer. Wat
voor een ontwerper één wireframe is, kan voor een ontwikkelaar een week
bouwen zijn!

### Testbaar: 

Door te zorgen dat een user story testbaar is kun je goed vaststellen
wanneer deze ‘klaar’ is. Iedere story moet een demonstreerbaar resultaat
op kunnen leveren.

## User stories en User goals

Het is van belang dat je als ontwerper goed vaststelt of een user story
ook daadwerkelijk waarde oplevert voor de eindgebruiker. De waarde van
een story, wordt alleen geleverd aan een gebruiker als onderdeel van het
grotere geheel; het product. Het is daarom van belang dat je bij het
realiseren van de stories ook de visie die je voor het project hebt
gedefinieerd in je achterhoofd houdt. Om stories te koppelen aan doelen
van gebruikers maken we gebruik van het product backlog.


# Opbouwen van het product backlog

## Van Concept naar Product backlog 

Met het scenario wat je voor het gekozen concept hebt gemaakt ga je user
stories maken van je product. Ze hoeven op dit moment alleen nog maar
titels te zijn. Je bent in dit stadium ben je vooral op zoek naar
breedte, niet naar diepte. Ongetwijfeld kom je dingen tegen die ‘epic’
zullen blijken, en die epics verdeel je in een later stadium in kleinere
stories. Op basis van de scenario’s die je geschreven hebt, kun je een
aantal doelen voor de gebruiker afleiden. Het eerste wat je gaat doen is
deze doelen vangen. Hou hierbij rekening met hoeveel keer een doel
terugkomt, en het belang van het doel.

Verdeel doelen in primaire doelen en secundaire doelen, zo kun je later
vaststellen wat het eerste is wat je gaat realiseren. Vervolgens kun je
de doelen opbreken in activiteiten. Hierna ga je een overzicht maken van
de taken waaruit iedere activiteit bestaat. Hierbij rangschik je de
activiteiten horizontaal, en de taken verticaal.

Als je de doelen voor de eindgebruiker gedefinieerd hebt, ga je
daartussen ruimte maken voor de doelen van de klant. Wat zijn de
zakelijke doelen die behaald moeten worden met het product? Zijn er
dingen die juist benadrukt moeten worden, beveiligd moeten worden of
extra aandacht verdienen? Zo wordt gaandeweg de storymap compleet met
alle doelen en taken die je nodig hebt om het uiteindelijke product te
gaan realiseren.

## MVP vaststellen

Als je de volledige backlog gerealiseerd hebt, kom je al snel in de
verleiding om te zeggen “dit is wat we allemaal moeten gaan maken.” Maar
je wil in de eerste iteratie het minimale product vaststellen. Je gaat
dus door de backlog heen en probeert waar mogelijk een zo klein
mogelijke waardevolle realisatie te definiëren van het doel. Hierbij
probeer je ook vast te stellen hoe belangrijk een story is.

Belangrijkheid vaststellen doen we aan de hand van de volgende criteria:

## Behoefte van de klant

Wat als deze feature niet beschikbaar is voor de eindgebruiker? Wat zou
er gebeuren? Zou dit rampzalig zijn voor het succes van het product? In
welke mate is dit essentieel voor het product dat we gaan realiseren?
Als dit later toegevoegd wordt aan het prototype, is dat dan ook goed?

## Zakelijke behoefte 

Er kunnen een aantal features zijn die noodzakelijk zijn voor de
business, maar die totaal niet relevant zijn voor de user experience.
Advertenties zijn hier een voorbeeld van. Geen gebruiker die ze mist,
maar als het business model van je app er op draait, zijn ze wel
essentieel voor het bestaan van je bedrijf.

## Onderscheidend

Maakt deze feature je product onderscheidend ten opzichte van de
concurrentie? Probeer je hiermee alleen aan te bieden wat de anderen al
doen, of kun je je met deze feature echt onderscheiden? Hoewel het
verleidelijk is om te doen wat anderen ook doen, is het vooral van
belang dat je die dingen doet die voor jouw eindgebruiker noodzakelijk
zijn.

## Ondersteuning

Ondersteunt de feature de eindgebruiker in het bereiken van zijn of haar
doel? Denk aan data-validering, feedback processen en help. Hou hierbij
vooral rekening met de context van het gebruik.

## Mate van gebruik 

Hoe vaak wordt een feature gebruikt in het product? Is het iets waar je
af en toe mee bezig bent (denk aan instellingen) of is het een feature
die je dagelijks meerdere keren gebruikt?

## Snoepje 

Is deze feature iets waar je de klant mee betovert? Leidt het gebruik
van de feature tot een aangename emotie?

Door aan deze factoren punten te koppelen, en de punten op te tellen,
kun je vaststellen wat de prioriteit is van een doel of taak die je
gedefinieerd hebt.

## Definition of ‘done’ 

Het is van belang dat je met je begeleidend docent, en het team een
duidelijke afspraak hebt over wanneer een story ‘klaar’ is (done). Is ie
klaar als het geïmplementeerd is in het prototype? Of is een story klaar
op het moment dat je de uitgewerkte story in het prototype hebt zitten
en ook nog eens getest hebt?

Maak met je team een ‘definition of done’ en hang die op op de plek van
je team in Miro.

# Opdracht 5 — Deliverable 1: Definitief Prototype & Eindpresentatie

In week 7 gaan jullie bij je opdrachtgever het eindresultaat van jullie
project presenteren en overdragen. Hierbij hoort natuurlijk ook een
spetterende presentatie. Met de eindpresentatie laat je zien wat er
gedurende de afgelopen periode gerealiseerd is, en wat je nu overdraagt
aan de opdrachtgever. Tevens presenteer je de case-film bij deze
presentatie.

## Randvoorwaarden

De presentatie laat duidelijk zien wat het team gedurende de
projectperiode gerealiseerd heeft, en wat er overgedragen wordt aan de
opdrachtgever. De presentatie is visueel één geheel en ziet er verzorgd
uit.

## Deadline

De deadline voor de oplevering van het project valt in week 7 op
**vrijdag 14 januari** om **17:00** en de presentatiedatum in week 7. Je
zorgt ervoor dat de presentatie op Teams beschikbaar is, en ook
meegeleverd wordt op de oplever-USB-Stick (zie deliverable 2).

## Opleveren

Je levert de presentatie op als file in Teams, zowel als PDF en Keynote
/ Powerpoint document.

## Toetsing

De eindpresentatie van het definitieve prototype wordt op de
<u>volgende</u> criteria summatief getoetst:

-   ### Het eindproduct

Het eindproduct is origineel en innovatief en er is een duidelijke
samenhang tussen het concept en product dat terug te leiden is naar het
eigen onderzoek. Het product sluit aan bij zowel doelgroep als
opdrachtgever.

-   ### Visual Design & Merkbeleving

Het gerealiseerde prototype sluit in toon en vorm aan bij de visuele
identiteit van het merk of opdrachtgever. Er is een verfijnd ontwerp
gerealiseerd, en waar nodig zijn visuele technieken gebruikt om complexe
informatie op eenduidige wijze te communiceren.

-   ### Realisatie

Het proces heeft geleid tot de realisatie van een prototype voor een
interactief product dat getest is in de praktijk, testresultaten hebben
geleid tot aanpassingen en aanbevelingen.

-   ### Design Rationale

Het team kan de samenhang tussen onderzoek en product duidelijk aantonen
en ontwerpbeslissingen onderbouwen, en gevolgen overzien van de eigen
ontwerpbeslissingen.

-   ### ‘Human Centered’ ontwerpen

Het heeft zich ingeleefd in de doelgroep en andere stakeholders, en
actief betrokken in het ontwerpproces, heeft goed geobserveerd en daar
conclusies aan verbonden ten behoeve van het ontwerp. Het team toont
empathisch vermogen.

# Opdracht 5 — Deliverable 2: Projectoplevering

## Opdracht

Na de presentatie lever je het volledige project op aan de
opdrachtgever. Hiervoor gebruik je de bijgeleverde template.

Het project lever je in tweevoud op, op twee USB-sticks:

Waarom twee?

Één voor de opdrachtgever

Één voor de projectdocent

Waarom USB-Sticks in een tijd van Dropbox, WeTransfer, en andere online
gigabytes?

Het is voor school van belang dat jullie werk goed gearchiveerd wordt,
en het lastige met online storage is dat het vaak effectief werkt...
voor een paar weken. USB sticks zijn in dat opzicht voor veel langere
tijd te bewaren, en op die manier bevindt het projectarchief zich ook op
één plek.

## Randvoorwaarden

De oplevering van het project moet aan de volgende voorwaarden voldoen:

-   Aan de hand van de aangeleverde mappenstructuur lever je alle
    deliverables van het project op.

-   Daarnaast vul je ook je contactgegevens in in het bestand
    ‘contactgegevens.txt’, zodat, indien nodig opdrachtgevers of andere
    geïnteresseerden contact met je op kunnen nemen.

Ter volledigheid hier een overzicht:

***‘01_Eindresultaat’***

Het uiteindelijke prototype wat standalone gebruikt kan worden. Indien
er speciale instructies nodig zijn om het prototype te bekijken, dien je
deze erbij te beschrijven.

***‘02_Projectdeliverables’***

Deze map bevat alle deliverables zoals gedefinieerd in de
opdrachtomschrijvingen dit zijn:

Kickoff-fase

Workshop Presentatie

Debrief Workshop

Rapportage workshop

Overige materialen

Discovery-fase

Presentatie Discovery fase

Debrief meeting Discovery fase

Onderzoeksverslag

Overige materialen

Ideation-fase

Presentatie Ideation

Debrief Presentatie Ideation

Concepten en Lo-fi Prototypes

Overige Materialen

Realisatie-fase

Prototype V1

Prototype V2

Overige Materialen

Alle subonderdelen (visual designs, wireframes schetsen, tussentijdse
presentaties e.d., dienen ook hierbij opgeleverd te worden)

Overdracht-fase

Presentatie Overdracht

Overige Materialen

In de map ‘overige materialen’ kunnen alle materialen opgeleverd worden
die wel voor het project geproduceerd zijn, maar geen onderdeel zijn van
de standaard deliverables.

***‘03_Casefilm’***

Bevat alle deliverables die gedefinieerd zijn voor de realisatie van de
casefilm, te weten:

De Casefilm (eindresultaat)

Scenario

Storyboard

Moving Storyboard  
Moordboard

Shotlist

Deze vormt hiermee ook een deel van de oplevering van de video
visualization module.

## Deadline

De deadline voor de oplevering van het project valt in de week van de
eindpresentaties week 7 op **vrijdag 14 januari** om **17:00**.

# Opdracht 5 — Deliverable 3: Case study

Tijdens de laatste assessment van het project presenteer je aan je
begeleidend docent een case study waarmee je hem/haar en andere een
‘kijkje in de keuken’ geeft, in de totstandkoming van het project.

Ter inspiratie:

[<u>https://onepagelove.com/inspiration</u>](https://onepagelove.com/inspiration)

Eerdere jaargangen van IUXD:

[<u>http://teamhopscotch.co</u>](http://teamhopscotch.co)

[<u>http://www.velorange.eu</u>](http://www.velorange.eu)

Belangrijk is dat de casestudy een aantrekkelijk, beeldend verhaal
wordt, waardoor iemand gemotiveerd wordt om meer te weten te willen
komen over jullie, je team en het project wat jullie gerealiseerd
hebben.

Niet geheel onbelangrijk, wat maakt jullie werk onderscheidend? Zoek een
spannende / interessante / uitdagende invalshoek, waarmee je je
onderscheid ten opzichte van de andere design-teams in de minor.

## Randvoorwaarden

De case study moet in ieder geval de volgende onderdelen bevatten:

### Introductie

Beschrijving van de opdracht, de vraag van de opdrachtgever, het
onderliggende probleem en de uitgangssituatie.

### Werkwijze en werkproces

-   Hoe ben je te werk gegaan?

-   Wat is het proces dat je gevolgd hebt?

-   Welke stappen heb je genomen om het probleem te onderzoeken?

-   Wie waren er allemaal betrokken bij het project?

-   Hoe heb je met ze samengewerkt?

### Resultaten

-   Wat is het resultaat geworden van jullie werkwijze?

-   Wat waren de belangrijkste inzichten in het gedrag van de
    eindgebruiker en de klant?

-   Waar bestaat het concept uit?

-   Hoe werkt het uiteindelijke prototype?

##  Deadline

De deadline voor de oplevering van het project valt in de week 7 van de
eindpresentaties op **vrijdag 14 januari** om **17:00**.

[UX Studio 2 - Opdracht 5 Realisatie en Overdracht (incl deliverables) (PDF)](UX Studio 2 - Opdracht 5 Realisatie en Overdracht (incl deliverables).pdf){: .btn }