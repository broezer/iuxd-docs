---

layout: default
title: Case Video
parent: Video Visualization
permalink: /video/case-video.html
published: true

---

1. TOC
{:toc}

# Inleiding

Tegenwoordig is het nagenoeg onmogelijk geworden om je nieuwe product te
introduceren zonder een goede case-video. Met deze video maak je
potentiële gebruikers enthousiast voor het product dat jij ontwerpen
hebt. Een goede case-video houdt het midden tussen een reclame en een
eenvoudige handleiding voor het gebruik van je product.

Daarnaast maakt video het mogelijk om een rijkheid aan detail te laten
zien van toekomstige situaties waarin het product gebruikt wordt, door
de combinatie van beelden, mensen in situaties en het toevoegen van
virtuele elementen. Met behulp van video ben je niet alleen in staat om
de concrete, tastbare aspecten van je product te demonstreren, maar ook
de ongrijpbare elementen, zoals reacties van mensen op het gebruik van
een product en de daarbij behorende emoties. Door het gebruik van video
visualization vergroot je aanzienlijk je eigen mogelijkheden om
oplossingen te tonen die nog niet direct beschikbaar zijn.

# Opdracht - Casefilm

Gedurende dit kwartaal ga je met je team waarmee je aan het
minor-project werkt een case-video produceren over het product, of de
dienst die jullie ontworpen hebben. Met deze case-video maak je voor
mensen die jullie product gaan gebruiken, nog voordat ze het product in
handen hebben een aantal dingen inzichtelijk:

### Context van het gebruik

Met de video maak je op een intuïtieve manier duidelijk aan je
eindgebruiker op welke wijze het product dat jullie ontworpen hebben
gebruikt kan worden, en ook in welke context het gebruik van het product
plaatsvindt. Door te laten zien hoe jullie product de gebruiker
ondersteunt, enthousiasmeer je de gebruiker nog voordat hij het product
in handen heeft gekregen.

### Interacties met het prototype

Probeer met je case-video zo duidelijk mogelijk te maken hoe een
eindgebruiker interactie aan gaat met jullie prototype. Welke
interacties zijn de sleutel tot het gebruik? Sluit je aan bij bekende
conventies om ervoor te zorgen dat het product een eenvoudige
adoptie-curve kent, of verwonder je de gebruiker met nieuwe vormen van
interactie?

### Emoties van de eindgebruiker

Laat duidelijk zien wat het effect is van het gebruik van jullie product
op de emotionele gesteldheid van de eindgebruiker? Is het iets wat hem
of haar vrolijk stemt? Voelt iemand zich zelfverzekerder als ie jullie
product gebruikt? Laat niet alleen de functies van het product zien,
maar juist het effect van het

product op de emoties van de mensen die het product gebruiken.

### Overtuigen van de business case

Met je case-video maak je de business case ook inzichtelijk, uit de
video moet blijken dat er aan een duidelijke zakelijke behoefte wordt
voldaan met jullie product of dienst. Hiermee overtuig je de
opdrachtgever met het nut van het door jullie gerealiseerde product.

## Belangrijke informatie vooraf!

Zorg er voor dat je over een goede camera beschikt om mee te filmen. Dit
kan een videocamera zijn die je leent van school, of bijvoorbeeld een
digitale SLR waar je ook mee kan filmen (zijn ook verkrijgbaar bij de
CMI-uitleen).

Check vooraf wat de technische eigenschappen zijn van het filmmateriaal
wat je kan produceren met je camera.

Hierbij zijn de volgende dingen van belang:

-   ### Codec 

> Op welke manier wordt het materiaal wat je opneemt opgeslagen?
MOV/MP4/RAW

-   ### Resolution 

> Wat is de resolutie van het materiaal dat je filmt? 1080P? 4K?

-   ### FPS (Frames per Second)

> Hoeveel beeld per seconde film je 25 of 30? Voor slomotion 60 of 120?

-   ### Progressive/Interlaced 

> Is het materiaal een hele frame of twee verschillende fields in een frame.

Het lijkt technische geneuzel, maar het is éssentieel dat je deze zaken
ruim van te voren weet, als blijkt dat je een andere camera nodig hebt,
kun je nog uitwijken.

Er is niets zo vervelend als één of meerdere dagen intensief filmen, om
er vervolgens in de montage of postproductie achter te komen dat het
materiaal wat je opgenomen hebt onbruikbaar is omdat er technische
beperkingen zitten aan je videomateriaal. Zorg er dus voor dat je over
een goede camera beschikt.

Voor het produceren van de case video adviseren we je om op zoek te gaan
naar een camera die materiaal kan filmen in 1080P of 4K en 25 dan wel 30
frames per seconde (fps). (De meeste smartphones kunnen dit inmiddels,
en ook de meeste digi-slr’s ondersteunen deze resolutie, of zelfs
hoger.)

Voor goede beeldkwaliteit, en een ‘film-look’ is een digi-slr met een
goede lens erop ideaal. Hou wel rekening met de scherptediepte! Als je
shot deels onscherp is, maakt dat het samenvoegen van je shot met
animaties die je in After Effects gemaakt hebt van een prototype een
behoorlijke uitdaging!

### Tip!

Film een paar weken voor je daadwerkelijke opnames een aantal test-shots
met de camera die je gaat gebruiken. Dit zorgt ervoor dat je tijdens de
opnames comfortabel bent met je camera, en je kan bij je begeleidende
docent checken of het materiaal dat je schiet van voldoende kwaliteit
is. een digi-slr met een goede lens erop ideaal. Hou wel rekening met de
scherptediepte! Als je shot deels onscherp is, maakt dat het samenvoegen
van je shot met animaties die je in After Effects gemaakt hebt van een
prototype een behoorlijke uitdaging!

# Planning

Om er voor te zorgen dat het proces voor het realiseren van de video een
beetje gestructureerd verloopt gebruiken we het standaardproces voor
iedere film/video productie. Dat bestaat uit drie fases:

-   Een **pre-productiefase** waarin het ‘idee’ en voorwerk gedaan wordt
    voor de opnames

-   Een **productiefase** waarin de daadwerkelijke opnames voor de video
    plaatsvinden

-   Een **post-productiefase** waarin de nabewerking plaatsvindt van het
    geschoten materiaal.

Hoewel het lijkt dat de opnames (productiefase) het belangrijkst zijn,
zul je de meeste tijd doorbrengen in de post-productiefase. Hierin vindt
de montage plaats, het toevoegen van animaties van je prototype aan de
shots die je opgenomen hebt. Ook maak je tijdens deze periode motions
graphics, voeg je geluid toe aan je film, en maak je van je case- video
één geheel.

De planning voor de productie van de case-video is als volgt:

Week 1: Kickoff, start pre-productie, **Hoorcollege 1**: Pre-production
& Camera Shot Types

Week 2: Bespreken script/scenario, storyboard en moodboard, uittesten
camera en look & feel **Werkcollege 1**

Week 3: Feedback script/scenario, storyboard en moodboard, look & feel,
**Hoorcollege 2**: Lights Camera & Action (Production) + Record Sound

Week 4: Definitief storyboard en scenario, start productiefase
**Werkcollege 2**

Week 5: Productie/Postproductie, **Hoorcollege 3**: Post-production
Workflow

Week 6: Productie/Postproductie **Werkcollege 3**

**\* Kerstvakantie** **\***

Week 7: Presentatie van de casevideo bij de klant.

Om de productie van de case video te stroomlijnen ondersteunen we in het
gebruik van Adobe Creative Suite, met Premiere, After Effects, Cinema4D
Lite & Photoshop.

# Fase 1 — Pre-productie

Tijdens de pre-productiefase wordt iedere stap van het maken van een
film zorgvuldig ontworpen, bedacht en gepland. Het scenario wordt
geschreven, op basis van het scenario wordt een storyboard
gevisualiseerd, zodat er een eerste ruwe versie van de film ontstaat.
Vervolgens ga je op basis van het scenario en het storyboard een
shotlist maken, zodat het duidelijk wordt wát je gaat filmen tijdens de
productiefase. Zorg ervoor dat je het storyboard ook omzet in een moving
storyboard, zodat je ook de timing en ritme van je video al kan testen.
Dit zijn foto’s op basis van je storyboard, die achter elkaar zet met
ritme en timing zoals je denkt dat de uiteindelijke video ook gaat
worden. Daarnaast wordt er een moodboard ontwikkeld om de look & feel te
onderzoeken. Dit moodboard mag ook bewegende elementen bevatten, zodat
je een moving moodboard krijgt.

### Toetsing

De deliverables van de preproductie-fase worden getoetst aan de hand van
de volgende criteria:

#### Script

Het script dat voor de video is geschreven, beschrijft de context van
het gebruik, de interacties met het prototype en de emoties van de
eindgebruiker binnen de context van het gebruik.

#### Moving Storyboard & Moodboard

Het moodboard en moving storyboard maakt duidelijk op welke wijze het
script in beeld gebracht gaat worden. Hierbij is in het bijzonder
aandacht voor de wijze waarop context, interacties met het prototype en
emoties van de eindgebruiker in beeld gebracht worden. Het moving
storyboard vormt de basis voor wat er in de shotlist terecht komt. Het
moodboard geeft ook invulling op wat voor soort type shots er terug
komen in het moving storyboard en wordt er gekeken naar de stijl van de
video.

#### Shotlist

Op basis van het script en moving storyboard, is er een shotlist geproduceerd die een duidelijk overzicht geeft voor het te filmen of te produceren materiaal, welke rekwisieten er nodig zijn, en de handelingen die door acteurs of animaties verricht moeten worden. 

# Deliverable 1: Script

Het script is precies wat het zegt; een geschreven script waarin je
uiteenzet hoe je het verhaal van de film gaat vertellen. Denk hierbij
aan de punten waarvan verwacht wordt dat je ze inzichtelijk maakt met je
casevideo. Dit zijn de context van het gebruik, de interacties met het
prototype, de emoties van de eindgebruiker en het overtuigen van de
business case. Hou er rekening mee dat een script niet hetzelfde is als
een scenario voor een interactie ontwerp. In plaats van dat je de
interacties van een gebruiker beschrijft, beschrijf je het verhaal dat
de kijker van de film voorgeschoteld krijgt. Dit betekent dus dat je
visueel een verhaal moet vertellen.

### Randvoorwaarden

-   Het script beschrijft de context van het gebruik

-   Het script beschrijft de interacties met het prototype

-   In het script komen duidelijk de emoties van de eindgebruiker terug

-   In het script beschrijf je hoe de business case aan bod komt van
    jullie product.


### Deadline

De deadline voor het uiteindelijke script/scenario & (moving) moodboard
is in week 4 op **maandag 5  december** om **17:00**.

Daarvoor heb je een eerste versie van het scenario besproken met je
begeleidende docent voor dit vak. Het script/scenario upload je naar
Teams.

### Opleveren

Het scenario lever je op als PDF document in Teams.

# Deliverable 2: Moving Storyboard & Moodboard

Zodra het script enigszins duidelijk is ga je een moving storyboard
maken. Dit is de eerste visuele vertaling van het script naar een serie
beelden waarmee je het verhaal verteld. Met het moving storyboard maak
je duidelijk hoe je visueel het verhaal gaat vertellen van je casevideo.
Denk ook hierbij weer aan de elementen die terug moeten komen in de
video, maar ga vervolgens door het gebruik van bepaalde shot-types
(close up, medium shot, establishing shot, master shot, etc) en camera
hoeken (low angle, high angle, eye-level) proberen om het verhaal te
vertellen van jullie product. Maak eerst met snelle schetsen een
low-fidelity versie van je storyboard. Ensceneer vervolgens
verschillende foto’s van je shots. Door elementen in de foto’s over te
trekken in bijvoorbeeld Photoshop of Illustrator, kun je de details in
de foto’s weglaten, en focussen op de grote lijnen en belangrijke
momenten van je verhaal.  
Om dit te ondersteunen gebruik je ook een moodboard, die ook bewegende
elementen mag bevatten. Dit moodboard bevat elementen uit andere video’s
en beelden die ondersteunend zijn in de visuele beeldtaal voor de case
video die je gaat maken. Denk hierbij ook goed na over de doelgroep
waaraan je dit verhaal verteld. Wat verwachten zij van jouw casevideo?

### Randvoorwaarden

-   Hou de juiste beeldscherm verhoudingen aan bij de compositie van je
    shots.

-   Zorg dat je ieder shot ook voorziet van een toelichting, waarmee je
    duidelijk maakt hoe je visueel het verhaal gaat vertellen.

-   Het (moving) moodboard bevat shot uit andere video’s die aansluiten
    bij jullie product op visueel vlak.

### Deadline

De deadline voor het definitieve moving storyboard & moodboard is in
week 4 op **maandag 5 december** om **17:00**.

Zorg dat je tussentijds het low-fidelity storyboard besproken hebt met
je begeleidend docent.

### Opleveren

Je levert het moving storyboard op als MP4-video in Teams.

## Deliverable 3: Shotlist

Door een shotlist te produceren voordat je op gaat nemen aan de hand van
je scenario en je storyboard hou je tijdens de opnames het overzicht van
hetgeen je moet filmen. Een shotlist, is, zoals het woord al zegt een
overzicht van de shots die gaat filmen in een planningsoverzicht. Het
kan in het moment van de opnames natuurlijk altijd zo zijn dat je om wat
voor reden dan ook afwijkt van je shotlist, maar deze lijst geeft je
enige houvast tijdens de hectische opnamedagen.

### Randvoorwaarden

Op de shotlist omschrijf je de volgende onderdelen:

-   Shotnummer (aan de hand van het storyboard)

-   Locatie (waar vinden de opnamen voor dit shotplaats)

-   Shottype (Long Shot, Close Up, Medium, Over the Shoulder, etc)

-   De hoek van het shot (Eye Level (EL), Point of View (POV) High Angle
    (HA), Low Angle (LA) etc)

-   Beweging (Is het een statisch shot, of is er beweging, als er
    beweging is, is het een zoomshot, een trackingshot of een dolly?)

-   Lengte (hoe lang duurt het shot?)

-   Beschrijving van de actie die plaatsvindt in het shot

-   Welke acteurs zijn er in het shot?

-   Zijn er belangrijke rekwisieten nodig voor het shot? (denk aan
    objecten)

-   Apparatuur (welke apparatuur heb je nodig om dit shot te filmen?)

### Deadline

De deadline voor de shotlist is in week 4 op **maandag 5 december** om
**17:00**. Zorg dat je deze op orde hebt, voordat je begint met opnames
maken. Zo hou je het overzicht en kun je er voor zorgen dat je opnames
vloeiend verlopen.

### Opleveren

Je levert een PDF-file op van je shotlist in Teams.

# Fase 2 — Productie

### Planning van de productiefase

Nu je de belangrijkste onderdelen van de pre- productiefase afgerond
hebt, kun je de productiefase gaan plannen; de fase waarin de opnames
plaatsvinden. Kijk goed naar wat je allemaal nodig hebt om je verhaal te
realiseren en plan een moment voor de opnames. Advies is om de opnames
rond aan het begin van week 6 rond te hebben. Dan hou je voldoende tijd
over voor de postproductiefase. Probeer de opnames zo veel mogelijk
aaneengesloten te plannen, dan kun je na de opnames direct verder met de
postproductie.

### Licht, Camera, Actie!

Nu alle voorbereidingen getroffen zijn voor de productiefase, is het
tijd om te beginnen met de opnames van de casevideo. Opnames voor een
video zijn vaak hectische, stressvolle dagen. Daarom is het van belang
dat het hele team hun schouders eronder zet in het realiseren van de
film tijdens de opnames. Met het scenario, storyboard en shotlist in de
hand ga je aan de slag om een planning te maken van je opnames. Kan
alles in één dag? Welke rekwisieten heb je nodig? Zijn er moeilijke
shots die extra voorbereiding vereisen?

Zorg voor een goede taakverdeling!

Hieronder staat een mogelijke taakverdeling:

***Camera & Regie***

Wijs een persoon aan die gaat filmen. Omdat je niet met een volledige
filmproductieset werkt, maar zo veel mogelijk probeert te filmen met de
camera die je tot je beschikking hebt, is het verstanding om diegene die
filmt ook de regie te laten voeren. Hou er wel rekening mee dat ‘regie’
niet wil zeggen dat je je als een Spielberg op gaat stellen. Het is
vooral van belang dat je het materiaal weet te filmen waar je je
casevideo mee gaat maken.

***Producer***

Zorg er voor dat je iemand hebt die de productie leidt, en er voor zorgt
dat alle shots uit de shotlist gefilmd worden, alle materialen op tijd
aanwezig, de acteur(s) gebriefd zijn in wat zij moeten doen en iedereen
in staat is om gezamenlijk de film te realiseren. Samen met de regisseur
vormen de yin & yang van het filmmaken. Waar de regisseur het artistieke
hart van de film is, is de producer het organisatorische hart, en kunnen
ze niet zonder elkaar!

***Assistent***

Assistent, het klinkt zo.... ‘onderdanig’ alleen, dat is het verre van.
Praktische mensen die hun ogen en oren open houden, en op iedere
mogelijke manier helpen tijdens de opnames van de film zijn onmisbaar.
Zij zijn ook vaak de mensen die met duct-tape de meest onmogelijke
dingen voor elkaar krijgen, om zo een succesvol eindresultaat te
bereiken. Productie-assistenten zijn vaak ook belast met de
‘continuïteit’ van een film. Denk bijvoorbeeld aan een sigaret die
opgestoken moet worden tijdens een film, de lengte daarvan zou steeds
korter moeten worden, maar vaak zijn dit details die heen en weer
springen in een film. De trivia pagina’s van de IMDB wemelen van mensen
die het leuk vinden om filmmakers op dit soort fouten te wijzen.

***Acteur***

Uiteraard kan het zijn dat je externen benaderd om te figureren als
eindgebruikers in je video. Het kan ook voorkomen dat je besluit om dit
zelf met je team te doen. Dan is het fijn als je iemand bent die het
comfortabel vindt om voor de camera te werken. Hou er wel rekening mee
dat het doel is om een overtuigende casevideo weg te zetten. Er wordt
niet van je verwacht dat je met deze video direct een Gouden Kalf wint.

### Toetsing

De resultaten van deze fase worden getoetst in het eindresultaat (de
casefilm). Hierbij wordt vanuit het oogpunt van de productiefase op de
volgende criteria beoordeeld:

***Cameravoering***

Bij de opnames, is op basis van het storyboard in de cameravoering
rekening gehouden met de wijze waarop waarop verschillende shots
(longshot, medium shot, close up etc) en camerastandpunten (hoeken), het
verhaal ondersteunen.

***Prototype***

Er is op visueel overtuigende manier het prototype doen voorkomen als
een werkend product. Hierbij is in het bijzonder aandacht besteed aan de
wijze waarop de gebruikers interacties met het prototype heeft of hoe
het prototype effect heeft op de eindgebruiker.

## Deliverables productie fase

Omdat de productiefase gefocussed is op het maken van opnames, zijn er
geen specifieke deliverables gedefinieerd. De uitkomsten van deze fase
komen immers terug in de uiteindelijk gerealiseerde film.

**<u>Zorg wel voor een goede planning van de productie!</u>**

# Fase 3 - Post-productie

### Inleiding

De post-productiefase van een film of video is vaak de periode waar de
meeste tijd voor ingeruimd is. Deze fase start zodra de opnames voltooid
zijn, en eindigt wanneer de uiteindelijke film in zijn geheel klaar is.
Tijdens de post-productiefase worden als eerste de montage van de video
gedaan, aansluitend of gelijktijdig worden er animaties van het
prototype gemaakt, die vervolgens in de opnames ‘gecomposit’.
Compositing is het mengen van verschillende beeld en videobronnen, met
als doel een shot te maken wat door de kijker ervaren wordt als een
geheel. Daarnaast maak je gedurende deze fase animaties die onderdeel
zijn van je video, animeer je de teksten en voeg je muziek en geluid toe
aan je film om deze tot één geheel te maken.

### Adobe After Effects & Adobe Premiere

Tijdens de post-productiefase werken we in Adobe After Effects en Adobe
Premiere (Mocht je ervaring hebben met een ander montage-programma,
zoals Final Cut Pro of Avid Xpress, is het prima om dat te gebruiken,
maar we ondersteunen het niet in de lessen). Adobe Premier is een
zogenaamde ‘NLE’ (Non Lineair Editor) waarmee je videomateriaal kunt
monteren tot één compleet geheel.

After Effects is een compositing en motion-graphics pakket. Tijdens de
les behandelen we hoe je animaties maakt in After Effects, en hoe je
omgaat met maskers en effecten. Na de kerstvakantie bespreken we hoe je
met behulp van motion tracking objecten kunt ‘vastplakken’ aan bewegende
onderdelen van je film. Als laatste kijken we nog naar manieren waarop
je je film kunt nabewerken met een ‘look’ voor net dat beetje extra!

## Toetsing

De resultaten van deze fase worden getoetst in het eindresultaat (de
casefilm). Hierbij wordt vanuit het oogpunt van de productiefase op de
volgende criteria beoordeeld:

***Montage***

Door aandacht te besteden aan beeldovergangen, ritme, beweging, inhoud
en vorm is de continuïteit van de montage een dusdanig geheel dat deze
voor de kijker ‘onzichtbaar’ is.

***Compositing***

Door middel van het juist toepassen van compositing technieken, worden
diverse soorten beeldmateriaal en beeldschermanimaties met elkaar
gecombineerd. Waar nodig zijn animaties van het prototype op een visueel
overtuigende wijze geplaatst in het geschoten beeldmateriaal.

## Deliverable 4: Eindresultaat

Het eindresultaat is de uiteindelijk gerealiseerde video die je gebruikt
om het product te presenteren aan de opdrachtgever. Hierin zijn de
uitkomsten van de productie en post-productiefase verwerkt, heb je
nagedacht over het motion design van de video, en heb je waar nodig
muziek en geluidseffecten toegevoegd om van de film een overtuigend
verhaal te maken.

### Toetsing

Het eindresultaat wordt getoetst op de volgende criteria, naast de
criteria die zijn benoemd bij de productie en post-productiefase.

### *Motion Design*

Het visuele ontwerp van de video ondersteunt zowel in tijd als vorm het
verhaal. Er is aangesloten bij de vormgeving van het uiteindelijke
product en de opdrachtgever.

### *Geluid*

Waar nodig zijn muziek en geluidseffecten toegevoegd om van de film een
overtuigend verhaal te maken. De continuïteit van het geluid is een
dusdanig geheel dat deze volledig aansluit bij de film.

### *Overdracht*

Het eindresultaat is een film die een kijker de context van het gebruik
van het product duidelijk maakt, de interacties van de eindgebruiker met
het prototype en de emotionele beleving van de gebruiker.

### Deadline

De deadline voor de case video is in de week van de eindpresentaties
week 7 op **vrijdag 13 januari** om **17:00**.

### Opleveren

De eindfilm stuur je op via Teams als WeTransfer link.


[Video Visualization - Case Video (PDF)](Video Visualization - Case Video.pdf){: .btn }